<!DOCTYPE html>
<html>
<head>
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Rasa&display=swap" rel="stylesheet">
	<style>
		h1, h2, p { font-family: 'Rasa', serif; }
	</style>
	
	<title>Swaminarayan Bhagwan Leelacharitra!</title>
</head>

<body>
	<h1>લીલાચરીત્ર</h1>
  
	<h2>યથા ગુણ તથા નામ - શ્રી નંદસંતોના જીવન કવનમાંથી</h2>
		<p>ગઢપુર મંદિરના સર્વપ્રથમ મહંત એવા સદગુરૂ વિરક્તાનંદ સ્વામીનો જન્મ ભાલપ્રદેશમાં ખંભાત બારામાં ‘કલોદરા’ ગામમાં થયો હતો. તેઓ નાનપણથી જ ધર્મનિષ્ઠ અને ભગવાનને વિષે અતિ પ્રીતિવાળા હતા. પોતે પુર્વજન્મના મુમુક્ષું હોય એમને નાનીવયે જ વૈરાગ્યનો રંગ લાગતા અસાર સંસાર કડવા ઝેર જેવો લાગ્યો. તેથી પોતે વિરક્ત સ્થિતિમાં રહેતા. તેથી શ્રીજીમહારાજે જ્યારે તેઓ સાધુ થયા ત્યારે “યથા ગુણ તથા નામ’’ એ ન્યાયે તેમનું નામ સાધું વિરક્તાનંદ પાડ્યું હતું. તેઓને ખૂબ જ ગુણવાન અને વ્યવહારમાં કુશળ જાણી શ્રી હરિએ તેમને ગઢપુર મંદિરના પ્રથમ મહંત કર્યા હતા. મહંત બન્યા ત્યારે શ્રી હરિએ આજ્ઞા કરીકે નિષ્કામ ભાવે સમર્પિત થઈને ગઢપુર મંદિરની સેવા સારી કરજો તથા સંત અને હરિભક્તોની સંભાવના રાખજો. </p>

		<p> એકવાર શ્રીજીમહારાજે મંદવાડ ગ્રહણ કર્યો તે વખતે સંતો તથા સૌ પાર્ષદોએ શ્રીજીમહારાજની ખડે પગે સેવા કરી. તેથી શ્રીજીમહારાજ તેમની પર ખૂબ જ પ્રસન્ન થયા. તેથી ગઢપુરના મહંત વિરક્તાનંદ સ્વામીને અક્ષર ઓરડીમાં બોલાવીને આજ્ઞા કરી કે આ સંતો તથા પાર્ષદોએ મંદિરની ખૂબ જ સારી સેવા કરી છે. તેથી તેમને શેર શેર ઘી નાંખીને ખાંડના લાડુ કરીને મારા વતી આગ્રહ કરીને જમાડજો, છતાં પણ વિરક્તાનંદ સ્વામીએ લોભને વશ થઇને ગોળના લાડું બનાવ્યા અને સર્વ બ્રહ્મચારી સંતપાળા તથા હરિભક્તો વગેરેને જમાડ્યાં. જ્યારે શ્રીજીમહારાજને ખબર પડી કે ગોળના લાડુ બનાવ્યા હતાં ત્યારે તેમને ખુબ વઢ્યા અને તેમના પર કુરાજી થયાં.</p>

		<p>એકવાર કોઈ ગરીબ બ્રાહ્મણને આપવા માટે રૂપિયા મંગાવેલા હતા તે પણ એમણે સહજ પ્રકૃતિ એ આપેલ નહિ તેથી મહારાજે વિચારીને વિરક્તાનંદ સ્વામીને વ્યવહારના બંધનમાંથી મુક્ત કર્યા ને પછી સદગુરુ પરમાનંદ સ્વામીને ગઢપુરના મહંત બનાવ્યા હતા. દસ વર્ષ સુધી વિરક્તાનંદ સ્વામી ગઢપુરના મહંત રહ્યા હતા.</p>

		<p>વિરક્તાનંદ સ્વામીને જ્યારે પોતાની ભૂલ ઓળખાણી ત્યારે મનમાં ખૂબજ પસ્તાવો થયો ને તેમની આંખમાંથી પશ્ચાતાપના આંસું નીકળ્યાકે હું શ્રીજીમહારાજની આજ્ઞા પાળી શક્યો નહિ માટે હવે શ્રીજીમહારાજ રાજી થાય તેમ જ વર્તવું, પછી મહારાજની આજ્ઞા પ્રમાણે વર્તી શ્રીહરિની સેવા કરી શ્રીહરિના ધામમાં ગયા હતા. </p>


	<h2>સિંહના તો સિંહ જ હોય ને  - શ્રીભકતચિંતામણીના મુકતોના ચિંતનમાંથી</h2>
		<p>શ્રીજીમહારાજના વિરાટ નંદસંતોના નભમંડળમાં અનેક તેજસ્વી નક્ષત્ર મંડળો શોભતાં હતાં. તેમાં સદગુરુ નિત્યાનંદ સ્વામીના મંડળમાં અનેક તેજસ્વી ગ્રહ તારલાઓ હતા. જેમાંના પ્રજ્ઞાનંદ સ્વામી એક નિઃસ્વાર્થ, ઉદાર સેવાભાવી અને કઈંક મુમુક્ષુ માનવીઓને પ્રગટ શ્રીહરિની ઓળખાણ કરાવીને ભગવદનુરાગી બનાવે એવા અતિ સદગુણી હતા. </p>

		<p>સદગુરુ પ્રજ્ઞાનંદ સ્વામીનો જન્મ  મેંથાણ ગામમાં એક સત્સંગી પરિવારમાં થયો હતો. મેંથાણ ગામમાં દુર્વાસા ઋષીના શાપથી શ્રીહરિ સમામાં અનેક મુકતાત્માઓ પ્રગટ થયા હતા. મેંથાણ ગામમાંથી કુલ ૧૩ નંદસંતો બન્યા હતા. તેથી શ્રીજીમહારાજને પણ મેંથાણ ગામના હરિભક્તો પ્રત્યે ખૂબજ સ્નેહ હતો.  </p>
		
		<p>એકસમયે શ્રીહરી વિચરણ કરતા કરતા મેંથાણ પધાર્યા. ત્યાં હરજી પટેલ (હીરા પટેલ) નામના શ્રીહરિના પ્રેમી અને શુરવિરભકત રહેતા. તેઓ ખેતીવાડી કરીને પોતાનું ગુજરાન ચલાવતા હતા. તેમને જીવરાજભાઈ તથા પીતાંબરભાઈ નામના બે પુત્રો હતા. બેઉ ભાઇઓમા પીતાંબરભાઈ પરણેલ ગૃહસ્થ હતા. તેમને લગ્નજીવનથી સંતાનો પણ હતા. પીતાંબરભાઈને આ દુષ્કર સંસાર પ્રત્યે વૈરાગ્ય થતા, તેઓ સંસારમાંથી અલિપ્ત થઈને શ્રીજીમહારાજ પાસે આવ્યા અને શ્રીહરિને પોતાને શરણે લઇને સાધુ કરવા અરજ કરી.  શ્રીજીમહારાજે એમને સાથે લીધા અને  દિક્ષા આપીને તેમનું ‘‘પીતાંબરાનંદ’’ એવું  નામ પાડ્યું.  </p>
		
		<p>સમય જતાં તેમનાં ત્રણેય પુત્રને પણ પોતાના દાદા હરજીભાઇ (હીરાભાઇ) ખરેખરા સત્સંગી હોય અવારનવાર સંતો-ભકતોના સમાગમનો લાભ મળતો, આથી તેઓને પણ સાધુ થવાની અદમ્ય અભિલાષા જાગી,  તેથી તેઓએ પણ શ્રીહરિ પાસે જઈને પોતાની ઈચ્છા વ્યક્ત કરી. ત્યારે શ્રીજીમહારાજ અતિ રાજી થયા અને સહુ વચાળે સભામાં બોલ્યા કે “સિંહના તો સિંહ જ હોય ને’’ આમ, શ્રીજીમહારાજે તેમને પણ ભગવી કંથા પહેરાવીને સંતમંડળમાં સ્વીકાર્યાને સાધુ દીક્ષા આપી ‘‘પ્રજ્ઞાનંદ સ્વામી, નિઃસ્વાદાનંદ સ્વામી તથા ત્રિગુણાતીતાનંદ સ્વામી’’ એવા નામ પાડ્યું. </p>

		<p>પ્રજ્ઞાનંદ સ્વામી સદગુરુ નિત્યાનંદ સ્વામીના મંડળમાં રહેતા અને નિત્યાનંદ સ્વામીની અનુવૃત્તિમાં રહેતા. પ્રજ્ઞાનંદ સ્વામી સ્વભાવે નિર્માની, નિખાલસ અને સેવાના અંગવાળા સંત હતા. તેમણે સત્સંગ પ્રચાર પ્રસારમાં શ્રીજીમહારાજની આજ્ઞા પાળીને જીવન ચંદનની જેમ ઘસી નાંખ્યું, તેમજ તેઓએ વિષમકાળમાં સત્સંગ વિચરણ વખતે સદગુરુ નિત્યાનંદ સ્વામીની સેવા કરીને એમનો અતિ રાજીપો રળેલો.  </p>

		<p>મૂળી મંદિરના મહંત તદ્રુપાનંદ સ્વામીની વાતોમાં ઉલ્લેખ છે કે “પ્રજ્ઞાનંદ સ્વામીએે શ્રીજી મહારાજના દર્શન મૂળીમાં પણ કર્યા હતા. પ્રજ્ઞાનંદ સ્વામી, નિઃસ્વાદાનંદ સ્વામી તથા ત્રિગુણાતીતાનંદ સ્વામી ત્રણેય સગા ભાઈઓ થતા હતા. તેમાં પ્રજ્ઞાનંદ સ્વામી નિત્યાનંદ સ્વામીના શિષ્ય થઈને વડતાલમાં રહેતા હતા અને નિઃસ્વાદાનંદ તથા ત્રિગુણાતીતાનંદ સ્વામી ગઢપુરમાં રહેતા અને ત્યાં જીવનભર શ્રીગોપીનાથજી મહારાજના કોઠારની નિષ્કામભાવે સેવા કરતા. તેઓને એક-એક હજાર કીર્તન ના પદો કંઠસ્થ હતા. </p>

		<p>સદગુરુ શ્રી નિષ્કુળાનંદ સ્વામીએ પણ શ્રીભકતચિંતામણીના પ્રકરણ ૧૧૭ની કડી ૧૫-૧૬માં મેથાણ ગામના આ પરિવારના હરજીભાઇ (હીરાભાઇ) ને ચિંતવતા લખ્યા છે કે. </p>

			<pre>
			જીવો કૃષ્ણને પ્રાગો પંચાણ, ગોવો હિરો માવો ભલો જાણ્ય..!
			નાથો વેલો કેશવજી ભાણો, હરિભકત કોળી એક રાણો..!!
			એહાદિ જન મેથાણ માંઇ, ભરાડા માં મુક્ત મોતીબાઇ..!
			હરિભકત દ્વિજ વજેરામ, તેહ લખીયે લૂવાણે ગામ..!!  </pre>

			

</body>
</html>
